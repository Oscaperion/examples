Vaikka pelinkehitykseen tarkoitetulle aikavälille osuikin Juhannus, sain yllättäen kahdessa päivässä kehitettyä aika lailla sellaisen peliprototyypin kuin olin ajatellutkin tekeväni.
Tätä peliprotoa varten halusin harjoitella peliobjektien dynaamista lisäystä, aloitusruudun lisäystä, sekä eri skriptien kommunikointia toistensa kanssa. Koska olin edellisen syklin aikana saanut opeteltua Unityn perustoimintoja, näiden kahden toiminnon opettelu ja lisäys onnistui yllättävän nopeasti. Eniten vaikeuksia aiheutti kuitenkin vihollisten ja roskien lähdeolioiden pitäminen poissa pelikentältä; aluksi molempiin liitetyt skriptit vaikuttivat sekä kopioihin että kopioinnin pohjana oleviin lähdeolioihin. Ja kun lähdeolio oli poistettu pelistä, peli ei pystynyt enää luomaan uusia kopioita. Myöhemmin löysin kuitenkin tavan, jolla peli sai viitattua dynaamisesti luotuun kopioon, sen sijaan että olisi viitannut myös alkuperäiseen olioon.
Ensimmäisen peliprotoni tapaan käytin vain peliobjektien koordinaatteja ja if-lauseita pelinkehityksessä, enkä saanut tässä yhteydessä tutustuttua collision detection -toimintoihin. Ja vaikka sainkin tällä kertaa skriptit kommunikoimaan toistensa kanssa, tuntuu että tein sen vääräoppisella tavalla: lisäsin skripteihin public-tason GameObject-olioita, minkä jälkeen drag-and-droppasin haluamani peliobjektin viitteen Unity-editorissa skriptiin. Se vaikuttaa tosin helpoimmalta tavalta viitata haluamiaan valmiiksi luotuja peliolioita, mutta minun pitää vielä tarkistaa, kuinka vastaavanlaisia viittauksia voi tehdä lennosta dynaamisille olioille.
Lopputulokseltaan peliproto on aika lailla juuri sellainen kuin suunnittelinkin, eli aion jättää purkutilaisuudessa esitetyn version sellaisenaan arvioitavaksi. En aio käyttää tätä 4. syklin päivitysprojektina.