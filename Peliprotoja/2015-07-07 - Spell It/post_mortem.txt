Perusmekaniikoiltaan Spell It! vastaa aika lailla sellaista peliprotoa kuin suunnittelinkin, mutta muutama seikka jäi vaivaamaan kehitysprosessin aikana ja lopputuloksessa.
Pelinkehityksen aikana sain opeteltua dynaamisesti luotujen olioiden kommunkoinnin toistensa kanssa, sekä viittaamisen tätä kautta luotuihin yksittäisiin olioihin. Tämä auttoi varsinkin peliolioiden törmäystilanteissa, missä ammuksen törmätessä viholliseen molempiin täytyi jotain kautta viitata, että ne sai poistettua pelikentältä. Vaikka käyttämäni tapa vaikuttikin kaikkein oikeaoppimisimmalta, tunnen kuitenkin tarvetta vielä opetella skriptien liittämisen olioihin dynaamisesti.
Peliprotossa pelin vaikeusasteen kasvu kuvataan vihollisten ilmestymistiheyden lisäyksenä, mikä ei vastannut täysin alkuperäistä suunnitelmaani. Alunperin pelin piti vaikeutua vihollisten nopeuden lisäyksellä, mutta tämä lähestymistapa toi esiin yllättäviä toteutusongelmia. Kun pelaaja olisi tehnyt tarpeeksi virheitä, tarkoituksena olisi ollut lisätä sekä jo ruudussa olevien että myöhemmin tulevien vihollisten liikkumanopeutta. Tämä osoittautui kuitenkin haastavaksi toteuttaa, koska en vielä tässä vaiheessa osannut viitata jo luotuihin oliohin, minkä takia nopeuden lisäys vaikutti ainoastaan virheen jälkeen luotuihin olioihin. Tämän lisäksi nopeuden lisäyksen olisi pitänyt vaikuttaa myös vihollisten ilmestymistiheyteen, mutta en osannut päättää sopivaa tapaa ja prosenttikerrointa, miten nopeuden ja ilmestymistiheyden lisäys olisi voitu toteuttaa. Helpottaakseni kehitystä päädyin lopulta vaikeuttamaan peliä ainoastaan ilmestymistiheyden kasvattamisella.
Lopputuloksen kannalta 3D-tekstit aiheuttivat yllättäviä ongelmia, joita en saanut korjattua lopulliseen prototyyppin versioon mennessä. Pelinäkymässä kaikkiin tekstipohjaisiin komponentteihin käytettiin Unityn 3D-tekstipohjaa, mutta syystä tai toisesta kirjaimet esiintyivät äärimmäisen pikselöityneinä. Pyrin korjaamaan tätä resoluutio-ongelmaa muuttamalla komponenttien eri arvoja, mutta jouduin lopulta tyytymään tähän laatuun lopullisessa versiossa.
Tästä huolimatta peli vastaa aika lailla suunniteltua pelikokemusta, eli jätän purkutilaisuudessa esitetyn version sellaisenaan arvioitavaksi. En aio jatkokehittää tätä peliä 4. syklin yhteydessä.